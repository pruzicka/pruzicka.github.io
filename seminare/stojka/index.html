<h2>Stojka I</h2><p>Naučím vás, jak se postavit na vlastní ruce a jsem přesvědčený, že časem se to může naučit každý. Cílem není udělat stojku během těchto dvou hodin, ale připravit se na ni. Seminář je určen pro začátečníky, kteří s balancováním na rukou nemají žádné nebo velmi malé zkušenosti.</p><p>Ať už trávíte svůj čas procvičováním asán, lyžujete, hrajete volejbal nebo chodíte do posilovny, stoj na rukou vám změní život. Zlepšíte si koordinaci, vnímání vlastního těla v prostoru, jako bonus posílíte zápěstí a uvolníte ramena a hrudní páteř. A abych nezapomněl - stát na rukou je zábava.</p><p>Projdeme si důležité postupy na rozehřátí těla a mysli, na posílení zápěstí, cviky na správné držení těla ve stojce a pomalu, postupně se obrátíme vzhůru nohama. Poskytnu vám "nástroje" jak cvičit doma. Pokud jste se stojky zatím báli nebo nevíte jak začít, přijďte, rád Vás to naučím.</p><h1>Stojka II</h1><p>Druhý díl semináře, kde budeme nejenom procvičovat drily, které znáte z první části. Použijeme kostky pro nácvik rovnováhy na rukou a naučíme se několik nových cviků, které stojku vylepší. Podmínkou není účast na semináři "Stojka I" (nicméně vřele doporučuji...), ale rozumných rozumných 10-15 vteřin ve stojce bez opory. Stojka může být u stěny (pro jistotu), zády ke stěně. Tj. vykopnete nahoru, srovnáte jednu nohu, srovnáte druhou a...a...držet.</p><p>Nikdo Vás měřit nebude, ale pokud nebudete mít rozumný balanc, zocelená zápěstí a potřebnou sílu, tak si moc nezacvičíte.</p>